<!DOCTYPE html>
<html lang="hu">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>Pókember</title>
</head>
<body>
    <p>
        Pókember, valódi nevén Peter Benjamin Parker, szuperhős a Marvel Comics képregényeiben. A kitalált szereplőt Stan Lee és Steve Ditko alkotta meg. Első megjelenése az Amazing Fantasy 15. számában volt, 1962 augusztusában. Pókember azóta a világ talán legnépszerűbb, és üzleti szempontból is legsikeresebb szuperhősévé nőtte ki magát.
        Peter Parker középiskolás korában egy sugárfertőzött pók csípésének köszönhetően tett szert emberfeletti képességeire. Újonnan szerzett erejét és gyorsaságát először öncélúan kezdte használni. Azonban bácsikája halála miatt, melyért közvetve ő is felelős volt, rá kellett ébrednie, hogy nagy erővel nagy felelősség jár.
        Pókember az 1960-as években, egy olyan korban tűnt fel, mikor a képregények kamasz szereplői csupán a szuperhősök segítőtársai voltak. Peter Parkernek nemcsak szuperhősként, de kamaszként is szembe kellett néznie az élet nehézségeivel. A kitalált szereplők személyiségének ilyen fajta mélyebb megformálása és bemutatása mérföldkőnek számított a képregényhősök történelmében. Az új recept sikeresnek bizonyult, Pókember azóta számos könyv, televíziós sorozat és film főszereplője lett. 2007-ben jelenleg Pókembernek több mint hat önálló sorozat jelenik meg az Egyesült Államokban, és még emellett más sorozatoknak is állandó, vagy visszatérő szereplője.
    </p>
    <h1>Korai évek</h1>
    <p>
        A figura elsőként az Amazing Fantasy #15-ben jelent meg 1962 augusztusában. A lapot akkoriban a fentebb említett két úriember töltötte meg hónapról hónapra, helyenként misztikusba átcsapó sci-fi történetekkel. A Marvel akkori tulajdonosa, Martin Goodman nem látott igazán fantáziát Pókember karakterében, de végül is engedélyezte, hogy a megszűnésre ítélt cím utolsó számában leközöljék a hálószövő eredettörténetét. A sorozat ezzel véget is ért. Ám a Marvel ekkor még nem tudta (csak hónapokkal később), hogy ebből a számból az előző példányoknál jóval több fogyott. Ez már meggyőzte a kiadót a folytatáshoz. 1963-ban pedig megjelent első, önálló, saját nevét viselő címe, az Amazing Spider-Man ("Csodálatos Pókember").
    </p>
    <h1>Jelen</h1>
    <p>
        Pókember népszerűsége változatlan; készülnek az újabb folytatások. Még a filmesként ismert Kevin Smith is készített egy hatrészes sorozatot Pókember és a Fekete Macska címmel. Ezen kívül Indiában saját, honosított változat is jelent meg. Jelenleg hat Pókember-film van; 2002-ben jelent meg az első rész, 2004-ben a második és 2007-ben a harmadik. 2012-ben Marc Webb rendezésével elkészült "A Csodálatos Pókember", ahol Peter Parkert az első trilógiától eltérően Andrew Garfield testesíti meg. A film a 2002-es Pókember rebootja. Ezt követte a 2014-es Csodálatos Pókember 2., amiben Pókember egyik régi ellensége, Electro is feltűnik, mint főgonosz (Jamie Foxx alakítja). 2017-ben pedig kijött a "Pókember: Hazatérés",ami egy új Pókember film reboot Tom Holland főszereplésével. 2019- ben pedig megjelent a legújabb Pókember film, az Idegenben. A főgonosz Mysterio, akit Jake Gyllenhaal alakít.
    </p>
    <h1>Pókember világa</h1>
    <p>
        Peter Parker élete nem egyszerű. Különleges képességeit egy tudományos kiállításon szerezte, ahol egy radioaktív sugárzásnak kitett pók megcsípte. Pár perc rosszullét után Peter azon kapta magát, hogy különleges képességei vannak. Föl tud mászni a falakra, előre megérzi a veszélyt. Peter megvarrta a Csodálatos Pókember ruhát, és megalkotta különleges pókfonál lövedék készletét, majd pankrátor viadalokon vett részt. Egy viadal után futni hagyott egy tolvajt, mert méltóságon alulinak tartotta elkapni. Mikor haza felé tartott, tudomást szerzett arról, hogy Ben bácsit (Peter egyik nevelőjét) megölték. Elhatározta, hogy megkeresi a gyilkost. Amikor sikeresen elkapta bűnözőt, kiderült, hogy az a tolvaj volt, akit futni hagyott a pénzzel. Peter ekkor határozta el, hogy hősként megváltja a világot. „Nagy erő nagy felelősséggel jár” – mondogatta Ben bácsi Peternek. Szerencsére ezt tudja jól, és ehhez mérten cselekszik.
        Peter Parker civil életében May néninél lakik, és szabadúszó fényképészként dolgozik a Hírharsonánál, főnöke J. Jonah Jameson. Szerelme pedig Mary Jane Watson. Később Peter elköltözik May nénitől majd elveszi Mary Janet (hol elválnak, hol újra összejönnek) és tanárként dolgozik egy egyetemen (fizikát tanít).
        Pókemberként rengeteg ellenfelet kell legyőznie. Ott van Dr. Octopus, Venom, Rengető, Skorpió, Keselyű, Wilson Fisk, a Vezér az alvilág egyik hatalmas lordja, és még sokan mások. De legveszélyesebb ellenfele nem más, mint a Zöld Manó.
        Pókember nincs folyton egyedül, néha együtt harcol más Marvel hősök oldalán. Pl. Az X-Men csapat, Vasember vagy Amerika kapitány. Sőt néhány kaland erejéig a DC Comics két legnagyobb figurájával Supermannel és Batmannal együtt harcolt.
        Pókember kellékei: Hálóvetők (mind két csuklóján 1-1) tartalék patron, fényképező és a poloska nagyságú nyomkövetői.
        Pókember a 3 legismertebb hős közé tartozik, ezen felül a Marvel képregény hősök közül a legismertebb.
    </p>
    <h1>Képességei</h1>
    <p>
        A pók csípésének következtében Peter számos szuperképességre tett szert. Emberfeletti erővel és hihetetlenül gyors reflexekkel rendelkezik. Akrobatikus képességei, gyorsasága és egyensúlyérzéke messze túlszárnyalja egy közönséges emberét. Kialakult benne egy úgynevezett „pókösztön”, egyfajta tudatalatti veszélyérző képesség. Pók-képességei közé tartozik még, hogy képes bármilyen felületen megtapadni.
        A 2002-es, 3 részt megért Sam Raimi filmekben Peter a csuklója belső oldalán kialakult mirigyekkel képes pókfonalat kiválasztani. Ez a képessége a képregényben hiányzik.
        2012-ben új részt, új eredettörténetet kapott a mozivásznon, ahol már visszatértek a saját készítésű, csuklóra szerelt hálóvetőhöz.
        A "The Other" ("A Másik") történet alatt további mutáción ment keresztül, mely során újabb képességekre tett szert. Ezek közé tartozik, hogy képes látni a sötétben, szőrszálaival érzi a légmozgás irányát, továbbá két fullánkja alakult ki (ezt még nem képes tudatosan használni). A tapadási képessége is megváltozott, már a hátán és fején is képes ragadni.
    </p>
    <h1>Fegyverei és felszerelése</h1>
    <p>
        Pókember egyetlen fegyvere (emberfeletti képességein kívül) a hálóvetője. Ez a szerkezet Pókember csuklója alatt helyezkedik el és magas nyomás segítségével "hálófolyadékot" lő ki. Miután a folyadék a levegővel érintkezik, megszilárdul és pókfonálszerű, még a zongorahúrénál is nagyobb szakítószilárdságú anyaggá alakul. Pókember ennek segítségével képes "háló-hintázni", és még számos módon felhasználni a bűn elleni harca során. A hálóvetőn kívül még pók-nyomkövetőket is használ, melyeket pókösztöne segítségével képes megtalálni.
        Nemrégiben Tony Stark (Vasember) új jelmezt tervezett és gyártott le Pókember számára. Vasember páncéljához hasonlóan a "Vaspók" jelmez is számos hasznos felszerelést rejt magában. Leginkább szembetűnő a három (később négy) mechanikus csáp.
    </p>
</body>
</html>